# Herkese <img src="hi.gif" width="30px">,

Bir süredir planladığım ama fırsat bulamadığım bir çalışmayı hayata geçirmek istiyorum. 


## Amaç

Yazılım dünyasına bir şekilde girip başlangıç yapmış ama bir adım daha atıp kendini geliştirememiş, çevresinde mentör veya soru sorabileceği yetkin kişi bulamayan birçok arkadaşa denk geliyorum. Sürekli aynı şekilde sitemde bulunuyorlar. 
    
> X dilini öğrendim, Y eğitimini tamamladım, Z kitabını okudum ama ne yapacağımı bilmiyorum..

Yıllar önce ben de benzer sıkıntıları çektiğim için bu arkadaşların ne hissettiğini anlayabiliyorum. Bu projenin birincil amacı bu arkadaşlara öncelikle proje geliştirme tecrübesi kazandırmak, ardından ekip ile çalışma, iş ortamında kullanılan araçlara hakimiyet ve çalışma kültürü edinme gibi yetkinlikler kazandırarak aşamadığı o duvarları aşmasına yardımcı olmaktır. 

Bu amaç doğrultusunda sektörde tecrübeli olan arkadaşların katılmasını çok isterim.


## Özet Bilgi

Ağırlıklı olarak web tarafında çalıştığım için bir web projesi geliştirmeyi düşünüyorum. Proje frontend, backend, veritabanı, sunucu yönetimi ve diğer tüm kısımları kapsayacak. Buna ek olarak mobil tarafını da projeye dahil etmeyi planlıyorum.

Projenin konusu herkese tanıdık gelecek ama hem faydalı bulduğum için hem de sonrasında en çok katkı sağlayan arkadaşlarla daha farklı projeler geliştirmeyi düşündüğüm için bilinçli olarak seçtim. 

***Proje Konusu : Tatil Projesi (Otel ve Ulaşım)***

Amacımız tecrübe kazanmak ve gerçek iş deneyimini yaşamak olduğu için konudan çok içeride yapacaklarımıza odaklanmakta fayda var. Planladığım projenin yapısı gereği 5+ sunucu ile sistemi ayağa kaldıracağız. UI tasarım, Frontend, Backend, Mobil, DevOps ve Siber Güvenlik alanlarında görev alabilirsiniz. Birinde veya birkaçında görev almanızda herhangi bir sakınca yoktur. Ne kadar çok konuda çalışma yaparsanız o kadar bilgi ve beceriniz artar.

Bu konuların dışında SEO (Vakti geldiğinde..), mockup çizim, test, içerik üretimi ve diğer konularda da görev alabilirsiniz. Kim projenin neresinden tutabilirse hem projeye hem kendisine katkı sağlamış olur. 


## Nasıl Çalışacağız?

Özetle bir startup gibi çalışacağız. Erken katılanlar ile görev ve sorumluluk dağılmı yaparak başlayacağız. Sonradan gelenler ise yine görev alabilecek veya hiç başvuru yapmadan doğrudan açık kaynak projelere katkı sağlayarak çalışmaya katılabilecekler.

Her ne kadar projede yapmak istediğim modüller belli olsa da projeyi sanki hep beraber uydurmuşuz gibi belli aralıklarla toplantılar yaparak mevcut durumumuz hakkında tartışmalar yapcağız ve projenin gidişatını, modüllerini ve proje bitiminde yapmak istediklerimizi hep birlikte belirleyeceğiz.

İlgili alanlarda yetkin kişiler çalışmaya katılırsa ekip liderleri seçilerek proje sorumlulukları hakkında da tecrübe edinmeye özen göstereceğiz. Teknik bilginin yanında ekip içi iletişimi, ekipler arası iş  dağılımını ve sorumlulukları öğrenmeye çalışacağız.


## Ne Zamana Kadar Katılabilirim?

Projenin bittiği açıkca duyrulana kadar her an katılabilirsiniz. Herhangi bir zaman kısıtlaması yok.


## Nasıl Katılabilirim?

Hiçbir bilgi vermeden açık kaynaklı repoları inceleyerek işe başlayabilir ve ilk commit ile başvurmadan aramıza katılabilirsin. Yok ben öncesinde tanışmak istiyorum diyorsanız [buraya](https://www.sakirmehmetoglu.com.tr/iletisim) tıklayarak ilk adımı atabilirsiniz. Varsa Github, Gitlab vb. adresiniz, blog adresiniz veya bildiklerinizi paylaştığınız herhangi bir link paylaşmanız sizi uygun yere konumlandırmamızda yardımcı olur.


## Kullanılacak Teknolojiler

Amaç proje geliştirerek kendimizi geliştirmek olduğu için mümkün olduğunca farklı teknolojileri bir arada kullanarak hem katılımcı sayısını arttırmak hem de iş ortamında farklı teknolojilerin bir arada nasıl kullanıldığını öğretmek niyetiyle birkaç teknolojiyi seçtim. Şu an aşağıda seçtiğim her teknolojiyi kullanabileceğimiz bir modülümüz var. Kimseye zorlama yapmamak için her birini ilgili teknoloji bilen kişiler geliştirecek ama öğrenmek ve kendini geliştirmek isteyenler görev almadığı halde herhangi bir modüle doğrudan katkı sağlamakta özgürdür.

**Frontend :** Vue, Nuxt, SCSS, Core JS, Bootstrap veya Tailwind, NodeJS

**Backend :** PHP (Laravel, Lumen, Slim, Swoole), Go, .Net Core, Python

**Veritabanı :** MySql, Redis, SQLite, PostgreSQL, MongoDB. Bağımsız çalışabilen her servis kendi ihtiyacına en uygun veritabanını kullanacak.

**Mobil :** Dart, Flutter

**Diğer :** Prometheus, Docker, Git, NGinX, Trello, Jenkins, AWS, Websocket

**Diğer Öğrenecek ve Kullanacaklarınız :** Rest API, veritabanı tasarımı, veritabanı normalizasyonu, dağıtık mimari, ekip içerisinde GIT kullanımı, sunucu kurulumu, domain yönetimi, SSL kurulumu, CI/CD süreçleri, tasarım desenleri, push notification, SMS sönderimi, websocket kullanımı ve diğer birçok konu hakkında bilgi edineceğiz.

**Güvenlik :** En zevkli yeri burası olacak :) Proje bizim, dağıtın dağıtabildiğiniz kadar. Vuruş serbest. İster root olun sunucuyu silin, ister veri çıkarmaya yönelik çalışın. Hangi saldırı tekniğini kullandığınızın hiçbir önemi yok ve tamamen izinlisiniz. Tek yasak olan DDOS!. Deneyenler loglardan tespit edilince ilgili güvenlik güçlerine ip ve kişisel bilgileriyle verilecektir. Herkesin faydasına olan bir işi baltalamaya çalışana müsade etmem. 

Sunucularımız tamamen linux sunucular olacak. Kurulumunu ve ayarlarını birlikte yapacağız. Güvenlik yazılımlarını birlikte kuracağız.


## Ön Gereksinimler

- En az 1 yazılım dilini basit işler yapacak kadar dahi olsa bilmek. (Geliştirme dışında başka görevler almak isteyenlerde bu şart aranmamaktadır.)
- Verilecek araştırma konularını tamamalayacak kadar vakti olmak.


## Katılım Şartları

- İlk ve en önemli şart saygı. Karşındaki ekip arkadaşın senden yaşça çok küçük de olsa, sevmediğin bir karaktere de sahip olsa kesinlikle saygı duymak zorundasın. Karşındaki kişiyi incitecek veya ortamın düzenini bozacak olursan atılırsın. **Türk Ceza Kanunu**na aykırı yapılan tüm eylemlerde güvenlik güçlerine gerekli bilgi verilecektir.
- Bilgili olduğun konuda sana soru sorulduğunda cevap vermek zorundasın. "Ben bu konuyu biraz öğrendim, emin de değilim ama bildiklerim şunlar" diyerek hiç olmazsa uygun kaynaklara yönlendirmek zorundasın. Herkes bana öğretsin, ben susup bilgimi paylaşmayayım diyenlere aynı şekilde muamele yapılacak.


## Sonuç

Bu çalışma her ne kadar kendimizi geliştirmeye yönelik "birlikte proje geliştirme" çalışması olsa da proje süresince herkes ilgili olduğu konularda eğitim verecektir. Bu eğitimler yazılım dilini öğretmeye yönelik değil, orta veya üst seviye konuları içerecektir. Örneğin Ali adlı bir arkadaşımız olsun. Ali eğer Jenkins tarafındaki işleri yapmaya gönüllüyse ve işi tamamlarsa bunu nasıl yaptığını hepimize anlatacak.

Projeye katılanlar yaptığımız çalışmayla ilgili blog yazmakta özgürdür. Hatta yazanlarla ben özel olarak ilgilenmeye çalışacağım. Bilgisini paylaşan her zaman daha çok kıymet görecektir.

Projede mümkün olduğunca tamamen açık kaynaklı sistemler kullanacağız. Lisanslı ürünleri neredeyse hiç kullanmayacağız. Böylelikle teknoloji bağımlılığınız olmayacak, gerektiğinde alternatif teknolojiler ile yapacağınız işi özgürce yapabileceksiniz. Bu çalışmada herkesin fikri en önemli fikir olarak değerlendirilecek. Projenin gidişatını etkileyecek öneriler sunmakta özgürsünüz. Ben daha yeniyim, benim yaşım küçük, benim alanım değil, ya ayıplarlarsa gibi çekinceleriniz kesinlikle olmasın.


## Sorular

<details>
  <summary>Burada X dili yazmıyor ama ben bir tek onu biliyorum. Ben katılamaz mıyım?</summary>

Katılabilirsin. Mutlaka senin de yapabileceğin bir modül/iş çıkar. Eğer gerçekten senin bilgin çerçevesinde yapılabilecek bir iş yoksa sen yine de aramızda ol. X diliyle geliştirme yaparken kullanabileceğin diğer yan teknolojileri öğrenerek kendine fayda sağla. Katılmaktan çekinme.

</details>
<details>
  <summary>Öğrenciyim, tam da sınav dönemime denk geldi. Şimdi başvurup sonra katılsam olur mu?</summary>

Evet. Önce bir başvur tanışalım, bilgi alışverişinde bulunalım. Sonra istediğin zaman katkı sağlamaya başlarsın.

</details>
<details>
  <summary>Kişisel veya ailevi sebeplerle ara vermem gerekiyor. Beni atar mısınız?</summary>

Hayır. Gelmek de girmek de serbest. Yeter ki uygun bir dille gönül kırmadan anlaşarak ayrılalım.

</details>
<details>
  <summary>Katıldım, biraz zaman geçti ama sıkıldım. Beklediğim gibi değil burası. Gitmek istiyorum.</summary>

Yolun açık olsun. Daha güzel bir yer bulursan bize de haber ver bari biz de bir şeyler öğrenelim :)

</details>
<details>
  <summary>Yaşım çok küçük, sesim ince, dilim farklı, benimle dalga geçerler mi?</summary>

Cesareti olan denesin, anında gereken yapılır. Değerli olan sensin. Korkma katıl.

</details>
<details>
  <summary>Özelden yazarak rahatsız ediyorlar. Ne yapabilirim?</summary>

Ekran görüntülerini, sana gönderilen dosyaları, sesleri mutlaka sakla ve bana gönder. Ben de ilgili güvenlik birimlerine tüm özel bilgileriyle şikayette bulunayım. TCK boşuna yazılmadı.

</details>
<details>
  <summary>Projeyi neden açık kaynak yapıyoruz. Birileri çalmaz mı?</summary>

Burada birincil amaç ortak fayda ile gelişimimize katkı sağlamak. Çalan çalsın, kimin umrunda. Bırakın orasını ben düşüneyim.

</details>
<details>
  <summary>Ben enayi miyim, o kadar kod yazacağım, proje senin olacak. Bana para verecek misin?</summary>

Hayır. Lütfen sen katılma. Hatta iban ver para gönderelim de bizi rahatsız etme.

</details>
<details>
  <summary>Katılım için sınav vs. olacak mı?</summary>

Evet ama hayır :) Sadece sohbet edip neler bildiğini soracağım ki senin yapabileceğin en uygun işleri sana yönlendireyim. Hatta sen bana daha çok soru sor ki aklında aydınlanmamış yer kalmasın.

</details>
<details>
  <summary>Sürekli Discord ortamında toplanıp ekran paylaşarak kod mu yazacağız?</summary>

Hayır. İsteyen istediği zaman istediği kodu yazabilir. Bir iş listesi oluşturacağız ve işleri bitirdikçe GIT kullanarak yaptıklarımızı bir arada toplayacağız. İsteyen istediği zaman ekranını paylaşarak kod yazabilir. İsteyen Youtube veya Twitch yayını yapabilir. Herhangi bir engel veya kısıtlama yok.

</details>
<details>
  <summary>Toplantı yapacak mıyız?</summary>

Evet. Toplantılar konularına göre uygun zamanlarda ortak planlama sonucu belirlenecek. Her gün konuşsak dahi belirli aralıklarla sadece projenin gidişatına yönelik konuları konuşmak için özel toplantı yapacağız. Kararları mümkün olduğunca ortak almaya çalışacağız.

</details>


## Önemli Bilgilendirme

- Bu çalışma "Java Eğitimi", "PHP Eğitimi", "Docker Eğitimi", "X Eğitimi" gibi bir eğitim çalışması değildir. Bu nedenle böyle bir beklentiniz olmasın.
- Ortak çalışmayı yürütebilmek adına GIT konusunda birkaç temel bilgi verilecektir. 
- Bu çalışmayla kısacası resmi kaydı olmayan bir startup şirket gibi olacağız ama gelirimiz ve gideriniz olmayacak. Bir gelirimiz olmayacağı için sunucu gideri gibi zorunlu giderlerin tümünü kendim karşılamaya çalışacağım. Halihazırda çalışan ve maddi katkı sağlamak isteyenler herhangi bir para transferi yapmadan doğrudan ilgili ihtiyacı karşılayarak katkıda bulunabilir.
- Çalışmanın sonunda tüm kodlar açık şekilde internette olacağı için herhangi bir iş başvurusunda rahatlıkla gösterebileceksiniz. Hatta başvuru öncesine bana ulaşırsanız doğrudan referans olmam için iletişim bilgilerimi vereceğim.

## Dip Not

- İlk katkıyı varsa bu metindeki yazım hatalarını gidererek veya uygun yerlere uygun emoji koyarak yapabilirsin 🥰
- Projeye ait taslak çalışmamı birkaç düzenleme daha yaptıktan sonra yakın bir zamanda eklemeyi planlıyorum.
